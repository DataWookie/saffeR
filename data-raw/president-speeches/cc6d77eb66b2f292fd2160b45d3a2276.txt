MaSewula Afika wekhethu,Adlule kancazana ekhulwini amalanga solo kwatholakala umuntu wokuthoma owayengenwe yingogwana i-coronavirus eSewula Afrika. Ekhulwini lamalanga adlulileko besisolo senganywe ngelinye lamafu eze nengozi ekulu epilweni yomuntu esikhathini esingaphezulu kweKhulu leminyaka. Lesisifo, namagadango esiwathetheko wokulwa naso, siyidunge khulu ipilo yabantu bekhethu, sajamisa umnotho wekhethu tsi, salengisela eliweni imithombo yokuphila yeengidigidi zabantu. Bekube nje, isitjhaba sekhethu sesilahlekelwe babantu abayi-1 674. Njengoba sirhagalelwe ngumabhubhisa nje, siqine idolo khulu ngokuzwakala kweendaba ezivele kiyo iveke le ezithi sekube negadango elithembisa okuhle ngokwelatjhwa kwe-COVID-19. Irhubhululo elenziwe yi-University of Oxford ese-Britain lithole ukuthi isihlahla i-dexamethasone – edidiyelwa nanga ngenye yeenkhampani zabosokhemisi lapha ekhethu begodu ekhona ngobunengi - iphungule isibalo seengulani ezibulawa yi-COVID-19 zisesiphefumulisini ngomuntu munye kabathathu. UmNyango wezamaPhilo neKomidi yezokweLuleka yaboNgqongqotjhe baphakamise ukuthi i-dexamethasone iqalelelwe ukusetjenziswa eengulanini esele zisizwa ngeemphefumulisi ne-oksijini. Sikholwa ukuthi lokhu kuzasenza ukuthi sikghone ukusilawula ngcono lesisifo hlangana nalabo esele baphatheke khulu. Solo sehlako isifesi, sebazii-80 412 abantu ekuqinisekiswe ukuthi sibangene isifesi eSewula Afrika. Kilababantu, abazii-44 331 babo – namkha abalinganiselwa ema-55% - sebapholile. Lokho-ke kutjho ukuthi njenganje bazii-34 407 abantu abasaphethwe sisifesi njenganje elizweni lekhethweli. Kodwana-ke njengobanyana sisazi, ngabe banengi khulu abantu abathethwe ngiyo i-COVID-19 kinalokhu ekungikho njenganje. Sathatha isiqunto kusakhanya, sisaveza ihloko isifesi eSewula Afrika, saqintelisa amakhambo wamazwe ngamazwe saqintelisa nemibuthano ngokumemezela kwethu ukuthi lobu buJamo beHlekelele yeliZweloke, ngemva kwalokho sabe samemezela imilayelo yokuqintelisa amakhambo elizweni loke ngomnqopho wokuriyadisa ukurhatjheka kwengogwana le. Ngokwenza njalo sasihlose ukwehlisa izinga lokuthelelana ngengogwana le kobanyana ihlelo lethu lezamaphilo lizokukghona ngcono ukutjheja nokwelapha abantu abanengi abazabe bafuna itjhejo. Ngenca yegadango elisimeleleko esalithatha ngesikhatheso – khulu khulu ngokubambisana kwezakhamuzi nombuso, ngokuncama nangokuzinikela kwesitjhaba - siphumelele ukukuriyadisa ukurhatjheka kwengogwana i-COVID-19. Enye yeendlela zokulinganisa izinga lokurhatjheka kwengogwana ngilokhu okubizwa ngokuthi ‘kubuyelelwa kwesikhathi kabili’. Lokhu-ke kutjho inani lamalanga lokuzibuyelela kabili kwenani labantu abangenwe yingogwana sebaphelele boke. Eemvekeni ezintathu ngaphambi kokuthoma kokusebenza kwemibandela yokuqinteliswa kwamakhambo elizweni loke, inani labantu abangenwa yingogwana i-COVID-19 belibuyeleleka kabili qobe ngamalanga amabili. NgesiGaba sesi-5 sokuqinteliswa kwamakhambo,ukubuyeleleka kabili kwesikhathi kwande kwayokuba malanga ali-15, okutjho ukuthi ingogwana le ithatha isikhathi eside ukurhatjheka kunangaphambilini. NgesiGaba sesi-4 nangesiGaba sesi-3 ukubuyeleleka kwesikhathi kabili besele kulinganiselwa emalangeni ali-12. Ngesikhathi sokuqinteliswa kwamakhambo sisebenzise isikhatheso ukuzilungiselela nokuphakamisa ihlelo lethu lezamaphilo besithathe namagadango wezamaphilo womphakathi ukuphungula ukutheleleka kwabantu ngengogwana le. Umsebenzi wokuqinisa ihlelo lethu lezamaphilo – ekubalwa kiwo nokwakhiwa kwamaziko wokukhethelwa ngeqadi kwabantu angaphezu kwe-100, nokwandiswa kweendawo zabagula khulu nemibhede eembhedlela zesikhatjhana/ezibomakhamba ngendlwana nokungezelela abasebenzi bekoro yezamaphilo — uragela phambili kizo zoke iimfunda zethu. Kodwana nanyana sisebenzise isikhathi sokuqinteliswa kwamakhambo ukuthoma umsebenzi wokuphungula ukuthelelana kwabantu ngengogwana nje, nokho usese kude khulu nokuphela lomsebenzi. Ngitjho nangemva kwekhulu lamalanga, solo sisese hlanu kwekuthomeni kwaso isifesi, begodu sisazokuba nathi iinyanga ezinengi ezizako, mhlambe iminyaka. Umsebenzi wokusebenza ngomabhubhisa oyingogwana ye-corona ufana nokugijima iphaliswano lemarathoni, hayi iphaliswano lomjubalalo, ngalokho-ke namagadango wethu esiwathathela isifesi kufuze akhambisane nalobobunjalo bezinto. Eemvekeni ezidlulilekwezi belanda ngebelo inani labantu abatheleleka ngalengogwana. Balinganiselwa esiquntwini sinye kokuthathu abantu ekufakazeleke ukuthi ibangene ingogwana le abarekhodwe evekeni esandukuphela le iyodwa kanti-ke bangaphezulu kwesiquntu abantu ekufakazeleke ukuthi ibangene ingogwana abarekhodwe eemvekeni ezimbili ezidlulileko. ITjingalanga Kapa bekube nje ngiyo esalimele khulu ngokugaselwa sisifesi, njengoba ebantwini abaphethwe yi-COVID-19 sebaphelele boke elizweni, abalinganiselwa ema-60% ngebakhona eTjingalanga Kapa. Nanyana ukuthelelena komphakathi ngengogwana le bekusolo kwehlile nje eendaweni ezinengi elizweni loke iimveke ezilithoba ezidlulileko, kodwana eTjingalanga Kapa khona isibalo besisolo sikhuphuka ngamandla ngesikhatheso. Kuneenkomba ezikhombisa ukuthi ukutheleleka esifundeni sePumalanga Kapa nakho sekuthoma ukuphakama, begodu kungaba ngemva kweTjingalanga Kapa esikhathini esiziimveke ezimbadlwana. Kabanengi bethu, isifo ebesolo sisizwela besisiqalela kude sitjhidela ngakithi kwanjesi. Ukuya nokuya kwesikhathi bayanda abantu abazi umuntu otheleleke ngengogwana, emsebenzini namkha esikolweni namkha esondweni lekhethu, ku-mosque, ethempeleni namkha esinagogeni. Kungaba ngomunye wabangani bethu namkha ilunga lomndenethu. Banengi abanye benu abezwa ubuhlungu ngokwanda kwabantu abatheleleke ngengogwana le, nabahlalele evalweni ngokuphepha nangehlalakuhle yomndeni, iinhlobo nabangani benu. Uhlalele evalweni ngokuthi nawe ngokwakho ungahle utheleleke, eteksini namkha ngebhesini, emsebenzini namkha eentolo, esikolweni namkha eyunivesithi, uvakatjhele umtholapilo namkha isibhedlela. Ukuhlalela kwakho evalweni ngaleyondlela kuyezwakala, akukho okusolekako ngakho. Ngoba njengoba ilizwe nalisolo kancani kancani ligedlisa imilayelo yokuqinteliswa kwamakhambo, njengoba kusanda ukubuyela emisebenzini nje, ngokunjalo iyaphakama nengozi yokutheleleka nokuthelelana. Nanyana ingozi yokutheleleka iphakeme njalo, kodwana akutjho ukuthi angeze yavikeleka. Ngendlela esiziphatha ngayo ngamunye ngamunye, sizangakghona ukuphungula amathuba wokuthelelwa newokuthelela abanye ngobulwelobu. Kungokwenza kwethu siqu sethu nangokuhlanganyela kwethu ukuthi singaragela phambili ngokuriyadisa ukutheleleka kwabantu ngengogwana i-COVID-19 kiwo woke umphakathi wekhethu. Irhubhululo litjengisa ukuthi ukufaka imaski yetjhila namkha ukuzisitha umlomo nepumulo ngento eyenziwe ngetjhila soke isikhathi nawuhlangana nabantu kungenye yeendlela ezihle khulu zokuphungula ukurhatjheka kwengogwana le. Iingidi ngeengidi zamaSewula Afrika – sekubalwa nabentwana abancani – sebafaka amamaski wamatjhila qobe nabaphuma ekhaya. Nokho-ke akhona amaSewula Afrika angakabukuzijayeza ukufaka imaski. Sithanda ukukhuthaza woke umuntu elizweni lekhethweli ukuthi afake imaski nakahlangana nabantu. Asenze isiqiniseko sokuthi asibolekisani ngamamaski begodu sihlale siwahlanza ngesibha namanzi qobe ngemva kokuwasebenzisa. Ukufaka amamaski nokho akujamiseleli ukuhlamba izandla ngamanzi nesibha namkha ukuzihlikihla ngesihlanzekisi esine-alkhoholi qobe sikhatjhana kunye nokuqalangana ngebanga eliyimitha nesiquntu ukusuka emuntwini ukuya komunye. Asikhumbuleni soke ukuthi singathinti ubuso bethu ngezandla ezingakahlanjwa, begodu sihlale sikhumbula ukuhlwengisa nokuhlanzekisa izinto ezinande zithintwa qobe sikhatjhana. Kufuze sikhumbule godu nokuthi ukuqalangana kusese ngenye yeendlela ezinamandla khulu wokuphungula ukurhatjheka kwengogwana le. Imikhuba ekufuze siphile ngayo le iqakatheka khulu njengoba sigedlisa imilayelo yokuqinteliswa kwamakhambo nje siyokungena ehlandleni elitjha lamagadango esiwathathela ingogwana ye-corona. Lezi kusese ziindlela eziphambili zokulawula nokukhandela ukurhatjheka kwengogwana le. Izazi zezokwelapha zekhethwapha zilemukise ukuthi amagadango anjengokuvuvuzela indawo yoke nokuvuvuzela umzimba woke zizinto ekungakafaneli bona zenziwe ngoba akunabufakazi bokuthi ziyasebenza begodu zingaba yingozi. Kwekuthomeni, sasivele sisazi ukuthi kufuneka amagadango abukhali mbala ukwehlisa izinga lokurhatjheka kwengogwana le emphakathini. Kodwana-ke ngakelinye ihlangothi sasisazi nokuthi imilayelo yokuqinteliswa kwamakhambo angeze yasebenza ngaphandle kokukhawula. Ngokwehlela esiGabeni sokuYelela sesi-3 ukusukela mhlana li-1 kuMgwengweni, amagadango wethu wokukhandela kwanje selaqale khulu khulu izinto ezilula zangamalanga omunye nomunye wethu angazenza ukuzivikela nokuvikela umphakathi wekhethu. Kumalungana nokuthi omunye nomunye wethu azitjheje, nanyana sikuphi nanyana sibobani, sikhandele ukurhatjheka kwesifesi. Amandla wokwehlula i-coronavirus asezandlenu zethu. Amagadango esiwathathako kwanje godu selaqale khulu khulu iindawo ezidlangelwe yingogwana le, ngalokho sele zinabantu abanengi khulu abathelelekileko nokuthumela iinqhema zezamaphilo ezimagatjagatja ziyokulawula ukubhebhedlha kwesifesi beziqinisekise bona labo esele bangenwe sisifesi bathola itjhejo elifaneleko. Khona khonokho, siwandise khulu umsebenzi wokukhanyisa abantu ukuthola ukuthi abanamatshayo we-coronavirus na elizweni lokeli, emisebenzini yoke, eenkolweni, emayunivesithi, eentolo, eendaweni zokukhonza, emarenkeni namkha kezinye iindawo lapho abantu bavamise ukuhlanganela namkha babuthane khona. Njengamanye amazwe amanengi, iSewula Afrika itlhayelelwe ziinsetjenziswa nenye ipahla yokuhlolela i-coronavirus, njengoba kusenzeka ephasini loke. Ngaleyindlela-ke sikatelelekile ukuthi sikhethe ukuthi sibe neenqhema zabantu esiziqothela khulu nasihlolako; iqalontanzi kube ziingulani eziseembhedlela, abasebenzi bekoro yezamaphilo, abantu abasengozini yokucaphazeleka lula njengabantu abalupheleko kunye nebeendaweni ezidlangelwe bulwelobu. Nanyana ubujamo bezinto buba ngcono nje, solo kusese nokuriyada ekuhlolweni kwabantu. Lokhu-ke kuba nomthelela omumbi wokulawula iingulani kuhle ngokutheleleka kwazo kunye nokulandelela abantu abakhe baba seduze nabantu abathelelekileko. Ngalokho-ke sisebenzisa zoke iindlela ezikhona ukuthola ipahla esiyidingako nokukhuphula amandla wethu wokuhlola besenze ngcono nesikhathi esiqeda ngaso ukwenza umsebenzethu wokuhlola lo. Hlangana namano esiwahlanganise ngepumelelo ngokusebenzisana namanye amazwe ekhonthinenthini ye-Afrika kubalwa neSango LokuSabalalisa IinSetjenziswa zokwELapha e-Afrika eyaziwa nge-Africa Medical Supplies Portal. Lelisango-ke liyimakethe yinye lapho amazwe we-Afrika angathola khona iinsetjenziswa zokwelapha eziqakathekileko, njengeensetjenziswa zokuhlola, ezibuya kubasabalalisi nabakhiqizi e-Afrika nephasini loke ngemithamo efaneleko nangentengo elungileko. Lekundla isekelana nomsebenzi owenziwako ukuqinisekisa ukuthi sithola iinsetjenziswa zokwelapha, ipahla yokuzivikela kunye neembhedlela kobanyana kuzokukghonakala ukuthi kusizwe iingulani ze-COVID-19 njengobanyana kulindeleke ukuthi zande nje leziingulani. MaSewula Afrika wekhethu, I-coronavirus ayisimraro wezamaphilo ephasini loke nje kwaphela. Ibuye godu ibe mraro wezomnotho osolo uthuwelela. Akunalizwe elingakacaphazeleki, akunabubulo elingakacaphazeleki, ngokunjalo akunamuntu ongakacaphazeleki. Lapha eSewula Afrika, isifo esirhagelekwesi sidunge imithombo yokuphila yeengidigidi zabantu. Njengoba usazi, amabhizinisi amanengi alise ukusebenza mhlana ama-27 kuNtaka, nakuthoma ukusebenza kwemilayelo yokuqinteliswa kwamakhambo, akhange akghone ukuvula ngaphasi kweenqinteliso ezisebenza esigabenesi sokuqinteliswa kwamakhambo. Hlangana namabhizinisi lawa-ke kubalwa neenkhampani ezikulu ezineenkulungwana ezinengi zabasebenzi kunye nezinye iinkhampani ezinengi ezincazana ezinabasebenzi abambadlwana. Lokhu-ke kutjho ukuthi kunamabhizinisi abekangangenisi mali nabantu ebebanganamrholo isikhathi esingaphezulu kwamalanga ama-80. Nanyana senze imizamo yokusekela leziinkhampani, abasebenzi kunye namakhaya adingileko njengengcenye yehlelo lokuphungulela abantu umthwalo lama-R500 wamaBhiliyoni, kodwana kunesilinganiselo sesikhathi sokuthi amabhizinisi lawo angavalwa isikhathi eside kangangani. Mhlazana ngimemezela ukuthi ilizwe lidlulela esiGabeni sokuYelela sesi-3 ukusukela mhlana li-1 kuMgwengweni, ngathi sizakuqalelela ukuvula amanye amakoro wezomnotho nange kungathathwa amagadango wezokuphepha afaneleko abe akhanjiswe kuhle. Ngemva kokukhulumisana ukuya phambili nabajameli bamabubulo afaneleko ngokuqina kwesandla sekambiso yokukhandela, nangemva kokuboniswa bososayensi nangemva kokubonisana naboNdunakulu, iKhabinethi iqunte ukuyigedlisa imisebenzi yezomnotho ethileko. Yona-ke ngile elandelako: Amarestjurente lapho kuhlalwa phasi kugonywe;Iindawo eziqatjhiselwa ukulalisa iimvakatjhi ezinelayisense/imvumo yokwenza njalo, ngaphandle kwalezo ezibuye zibe makhaya wabantu abathileko, njengama-AirBnB. Amakhonferensi nemihlangano yamabhizinisi nangokukhambisana nemibandela yokubuthana kwabantu ngobunengi. Amasinema namathiyetha wemidlalo yetjhatjhalazi, azakulawulwa ngemibandela yokubuthana kwabantu ngobunengi.Iindawo Zokugembula (Amakhasino). Imisebenzi yokuzitjhejela ubuhle, ekubalwa hlangana nayo iindawo zokweluka nokulungisa iinhluthu kunye neendawo zokuziphotjhonga neyezezelo zokunothisa isikhumba. Imidlalo engathintanisi abadlali, njengegolfu, ibholo ephaywako, ikhrikhethi neminye. Imidlalo ethintanisa abadlali izakuvunyelwa kwaphela ukuzibandula nokhunye okwenzelwe amatjhugulukwana athileko okukhambisana nokusetjenziswa kweendawo okulinganiselweko. Kelinye nelinye ihlandla kuvunyelenwe ngemibandela yezokuphepha ethileko ebalwe ngamagama begodu imibandela leyo kuzakufuneka ukuthi ilungele ukusebenza ngaphambi kokuvulwa kwebhizinisi leyo, begodu ikambiso kuzakufuneka ukuthi ihlonitjhwe ngokupheleleko ibhizinisi nayizakuhlala ivuliwe. Emalangeni kuzakwenziwa iimemezelo ukunikela ngemininingwana yamagadango la bekutjhiwo namalanga azakuvunyelwa ukuthoma ukusebenza ngawo. Isiquntwesi sisithethe ngokuyelela nangokuncama, nangokulimuka ubungozi obukhambisana nomsebenzi ngamunye kunye namagadango afunekako ukulawula lobobungozi. Nasele baboke bayadlula ema-500 000 abantu ebebasebenza kilamabubulo ngaphambi kokuthoma kokusebenza kwemilayelo yokuqinteliswa kwamakhambo. Sibe nesidingo sokuthi sicabangele lababantu kunye nalabo ababondlako. Kilomsebenzi esiwuphetheko wokugedlisa imilayelo yokuqinteliswa kwamakhambo, ngahlanye siragela phambili ngokunzinzisa umnqopho wethu ongomkhulu wokuhlenga ipilo yabantu nemithombo abantu abaphila ngayo. Kuqakathekile ukukhumbula ukuthi lesi sisifo esirhatjheke iphasi loke nokuthi ubunengi bamazwe aqalene nemiraro nathi esiqalene nayo begodu nawo kufuze bona ararulule imiraro efanako neyethu le. Ngalokho-ke sisebenzisana ngobuduze neenjamiso zamazwe ngamazwe kunye nawo ngokwawo amazwe la ngamagadango esiwathathela i-coronavirus. NjengoSihlalo weHlangano yoBunye bamaZwe we-Afrika (i-AU), sibonisana ngokwakha indlela esizayikhambisana kiyo yoke ikhonthinenthi ye-Afrika, siqinisekise ukuthi sikhwezelela imithombo yamandla sakhe namahlelo wamaqhinga azakwenza isiqiniseko sokuthi akunalizwe elizakusalela ngemva. Bangaphezu kwee-250 000 abantu esele kufakazeleke ukuthi banengogwana ye-COVID-19 e-Afrika iphelele, kanti-ke esele ibabulele bangaphezulu kwee-6 700. Nakulinganiswa namazwe wephasi loke, siphasi lesisibalo – emazweni wephasi loke bangaphezulu kweengidi ezibunane - lokhu kwenziwe kukuthi amazwe we-Afrika asikime msinyana abeka imilayelo yokuqinteliswa kwamakhambo. Nokho-ke singalindela ukuthi bande abantu abangenwa yingogwana le e-Afrika njengoba amazwe wakhona agedlisa imibandela yokuqinteliswa kwamakhambo nje, ngenca yokuthi igandelelo lezomnotho libhokile nalo, begodu siyasebenzisana njengekhonthinenti ukurarulula lomraro. Sibone kuyinto eqakathekileko ukuthi siwavule amabhizinisi wokuzitjhejela ubuhle (amasaluni nama-Spa), ngoba leli phela libubulo elande ngabantu abasikazi abasebenza kilo. Iinyanga ezintathu eziphelilekwezi zibe budisi khulu eengidini ngeengidi zabantu abasikazi abasebenza ngeenhluthu, nema-spa, nabasebenza njengabelaphi kunye nabosocwephetjhe. Ubunengi bamabhizinisi la ngewabantu abasikazi begodu amthombo wengeniso ekorweni engakahleleki. Ukunikela abantu abasikazi isekelo lokuthi bazijamele ngokweemali liqalontanzi, khulukhulu kilesisikhathi esikiso. Ngijame phambi kwabantu abasikazi, abomma nabentazana beSewula Afrika ngehliziyo ebuhlungu khulu kilentambama ngizokukhuluma ngesinye isifo esirhagalele ilizwe lekhethu – ukubulawa kwabantu abasikazi nabentwana babulawa babantu abaduna belizwe lekhethu. Njengendoda, njengonomzana noyise labentwana, ngethuke bengicasuke khulu ngepi ekulwiswa ngayo abantu abasikazi nabentwana elizweni lekhethu. Ngesikhathi lapho isifo esirhagelekwesi sisitjhiye sizizwa singakavikeleki sizaza nokuzaza, abantu abasikazi nabentwana bakhahlunyezwa ngelunya elingaziwa mumuntu. Lababakati nababulali bakhamba hlangana nathi. Basemphakathini wekhethu. Babobaba (bethu), bafowethu, madodana wethu nabangani bethu; amadoda wenturhu anganahlonipho nencani yokucwengeka kwepilo yomuntu. Eemvekaneni ezidlulilekwezi bama-21 abantu abasikazi nabentwna ababuleweko. Ababulali babo babecabanga ukuthi bazabavala umlomo. Kodwana angeze sibakhohlwe ngalokho-ke sizabakhulumela lapho bangakghoni khona. Sizamkhulumela u-Tshegofatso Pule, u-Naledi Phangindawo, uNomfazi Gabada, uNwabisa Mgwandela, u-Altecia Kortjie kunye noLindelwa Peni, boke ababentazana abasese bancani ababulewe babantu abaduna. Sizamkhulumela ugogo oneminyaka ema-89 obulewe ekhaya labadala e-Queenstown, nogogo weminyaka ema-79 obulewe e-Brakpan, kunye nesilukazi esikatwe KwaSwayimane KwaZulu-Natala. Sizamkhulumela umntazinyana obekangakabelethwa ka-Tshegofatso Pule obesele athiywe nebizo, simkhulumele no-Raynecia Kotjie weminyaka emithandathu ubudala kunye nomunye umntwana naye weminyaka emithandathu ubudala odojwe athulile emmangweni KwaZulu-Natala. Abasizo iimbalo nje kwaphela. Banamabizo, banebemakhabo, imindeni nabangani. Ntambama nje, sinabo emikhumbulweni nemithandazweni yethu. Ngifuna ukubuka iButho lamaPholisa weSewula Afrika (wakwa-SAPS) ngomsebenzi awenzileko omuhle okubabazekako ngokubopha kwawo pheze boke labo ekusolwa ukuthi ngibo iingilamikhuba zesihlukwesi. Njengoba abasolwaba bazabe babawa ukubheyiliswa nje kileveke, nginethemba elipheleleko lokuthi amakhotho wekhethu azakuthumela umlayezo onamandla nozwakala kuhle othi inturhu enje ayinandawo emphakathini wekhethu. Ekuhlaleni okuhlanganyelweko kwePalamende ngoKhukhulamungu nyakenye, ngamemezela iHlelo lamaGadango aRhabako lokukhalima inturhu eqothele ubulili neyezondo phezu kwabantu abasikazi, ngabe ngatjho nokuthi imali yokusekela amahlelo embusweni eyi-R1.6 wamabhiliyoni izakunikelwa iqalontanzi elitjha iyokusekela lelihlelo bekube sekupheleni komnyaka weemali. Kwanjesi-ke sesineHlelo LamaQhinga LokuSebenza komBuso elizakukhanyisela imizamo yokulwa nenturhu eqothele ubulili elizweni lokeli. Ngesikhathi sokuqinteliswa kwamakhambo siqinisekisile ukuthi abantu abaphunyurhe enturhwini eqothele ubulili bayalithola isizo nesekelo, hlangana nalo ekubalwa nokuthola ifowuni erhabako yokubika inturhu eqothele ubulili, kutholakale neendawo zokuhlala nezokusekela abongazimbi benturhu yokukhahlunyezwa ngezomseme. Ukusukela ngoNobayeni nyakenye, ilitjhumi imakho karhulumende enikelwe umNyango wezokuThuthukiswa komPhakathi kobanyana izokusetjenziswa njengendawo yokufihla ihloko, ngaleyindlela-ke kulungiseke omunye wemiraro emikhulu khulu abantu abaphunyurhileko abaqalene nayo ngoba bafuna ukuhlukana nabantu abezwana nabo. Eenyangeni ezili-18 ezidlulileko silime indima ebonakalako ngokuvula amathuba wokutholakala kwesizo lokusekela abantu abaphunyurhe ebubini. Ali-13 amakhotho wesiphande akhutjhuliweko enziwa amakhotho wamacala wezomseme. Ukusekela umsebenzi wokuthobelisa umthetho, kuphakiswe iimpakana eziziinkulungwana ezilikhomba zokubuthelela ubufakazi kenye nenye ipolisteyitjhi elizweneli begodu njenganje emapolisteyitjhi sekunamakamero angaphezulu kwekulungwana alungiselwe abongazimbi abaphunyurhileko. Amapholisa amanengi, abatjhutjhisi, abomarhistrada kunye nababethimthetho sebakhe bayokubandulelwa ukusebenza ngeendaba ezilumelako nezibaphandlulula ngokuthileko, kanti abasebenzi bembusweni abangaphezulu kwee-3,000 abasebenza ngabentwana nabantu abakhubazeke ngomkhumbulo sekhe bahlolwa ukuthi amabizwabo awakho na kuRejista YamaCala WezomSeme. Amatjhuguluko wemithetho alungisiwe, hlangana nezinye izinto eziqalelelwe khulu lapho kube kubekwa kobuncani besigwebo ekufuze sithweswe umuntu olahlwe licala lenturhu eqothele ubulili, imibandela yokubheyilisa abasolwa kunye nokuqiniswa kwesandla sokuvikela abantu abasikazi ababongazimbi benturhu yabantu babo/yabantu abezwana nabo. Ngikhwezelela ababethimthetho bethu ePalamende ukuthi basebenze imithetho leyo ngaphandle kokuriyada. Amakhotho wekhethu asiqinise mbala isandla emacaleni wenturhu eqothele ubulili ngitjho nangesikhathi semilayelo yokuqinteliswa kwamakhambo, la bagwebe khona abanye amadilikajele, abanye babagweba amadilikajele abuyelelweko. Ngifuna ukuqinisekisa abantu abasikazi nabentwana beSewula Afrika ukuthi ihlelo lethu lomthetho wobulelesi lizasolo liwaqale ngelihlo elibukhali amacala aqothele ubulili begodu singalindela ukuthi kubotjhwe abanye abasolwa godu ngalamacala, bande nabasolwa abatjhutjhiswako. Abaphehli benturhu phezu kwabantu abasikazi nabentwana kufuze bathweswe iingwebo ezikhambisana nobumbi bamacala abawenzileko. Kuzwisa ubuhlungu khulu ukuthi ukwanda kwezinga lamacala enziwa ebantwini abasikazi nabentwana kuthomene nokugedliswa kwemilayelo yokuqinteliswa kwamakhambo ngenca yokwehla kwe-coronavirus. Ngokweembalo zamapholisa, amacala wenturhu yemakhaya – khulukhulu ukubulala nokulinga ukubulala – andile solo kwangenwa esigabeni sesi-3 mhlana li-1 kuMgwengweni. Namacala wokukhahlunyezwa kwabantu abasikazi nabentwana nawo abhebhedlha kangako. Kufuze khesizibuze imibuzo etjhutjhileko ngathi simphakathi. Khulukhulu kufuze bona khesiphenye siphenyisise igalelo lokuselela butjhwileni hayi ezingeni lenturhu kwaphela, kodwana neengozini zeendlela kunye nekuziphatheni budlabha. Amarhubhululo wamazwe ngamazwe newakhona lapha ekhethu atjengisa kuhle ukuthi kunobudlelwano hlangana kokuselela butjhwileni neturhu eqothele ubulili. Liqiniso ukuthi akusitjwala obukata namkha obubulala umuntu omsikazi namkha umntwana. Kodwana yinturhu yomuntu omduna onepehla. Kodwana-ke nayibe kudakwa butjwala okubanga ukuthi abantu bathi bangasela benze amacala njengoba basenza, kuzakufuneka ukuthi indaba le-ke itjhejwe ngokurhabekileko. Kufuze sifunde kilokhu kuqinteliswa kwamakhambo bese siyaqunta ukuthi singawuvikela njani umphakathi wekhethu emiphumeleni emimbi yotjwala. Ngaphandle kokuzaza, kufuze sibasekele khudlwana abantu abanemiraro yotjwala; lelosekelo libala nokuhlengwa kwesimilo nokwelatjhwa. Kufuze sikhuthaze ukusela ngokuzitjheja, khulukhulu hlangana nabantu abatjha. Kufuze siqinise isandla eendaweni ezithengisa utjwala ezephula imibandela yamalayisense wazo kunye nalezo ezithengisela abentwana abangaphasi kweminyaka efaneleko.Kodwana-ke kuzakufuneka nokuthi siqale sidlule lapho, siqalelele namagadango aqinileko wokuselela butjhwileni nangokungazitjheji. Ekugcineni ipumelelo yethu yokulwa nenturhu eqothele ubulili izakufuna isandla nesekelo lomphakathi woke. Nayibe sincamile ngokufuna ukuqeda amacala la, asisakwazi ukusolo sithulile. Abenzi bamacala la siyabazi nomphakathi uyabazi. Ngokuqala engcenye senze ngasuthi asiboni, ngokuqeda abongazimbi amandla ukuthi bangamangali, ngokusozisa abantu abasikazi ngalokho abazikhethele khona kwendlela yokuphila namkha yezembatho nendlela abafuna ukuzembatha ngayo, nathi siba mdibi munye nabenzi bemilandu le. Ngiyabuyelela godu ngikhombela omunye nomunye umSewula Afrika olaleleko ntambama nje ukuthi akhe acabangisise kuhle ngomphumela wokuthula kwakhe. Njengelizwe, sizithola sihlangana kwesifo esirhageleko, hayi sinye, kodwana zimbili izifo ezibhubhisako. Nanyana zehlukile nje ngobunjalo bazo nangendlela zenzeka ngayo, zombili zingehluwa – nasisebenza ngokubambisana, nayibe omunye nomunye wethu uthwala ekufuze akuthwale ngalokho akwenzako begodu sitjhejane. Indlela esisazoyikhamba isese yide kanti ingebudisi.Umsebenzi wokuvuselela mkhulu. Kodwana nayibe kunento esiyifundileko ekhulwini lamalanga adlulileko, kukuthi sisitjhaba esibambelelako, esinamaqhinga, besibabantu abadzimelelako. Sizakwehlula.UZimu akabusise iSewula Afrika avikele nabantu bayo. Ngiyathokoza.